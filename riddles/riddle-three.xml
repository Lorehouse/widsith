<?xml version='1.0' encoding='utf-8'?>
<div rend="linenumber" xml:id="A3.22.3">
    <head>Riddles 3</head>
    <bibl>Krapp and Dobbie, 1936 181-83; Krapp, G.P. and Dobbie, E.V.K., The Exeter Book, ASPR 3 (New York).</bibl>
    <lg>
        <l n="1">Hwilum mec min frea<caesura/>fæste genearwað,</l>
        <l n="2">sendeð þonne<caesura/>under<unclear>salwonges</unclear></l>
        <l n="3">bearm<unclear>þone</unclear>bradan,<caesura/>ond on bid wriceð,</l>
        <l n="4">þrafað on þystrum<caesura/>þrymma sumne,</l>
        <l n="5"><unclear>hæste</unclear>on enge,<caesura/>þær me heord siteð</l>
        <l n="6">hruse on hrycge.<caesura/>Nah ic hwyrftweges</l>
        <l n="7">of þam<unclear>aglace</unclear>,<caesura/>ac ic eþelstol</l>
        <l n="8">hæleþa<unclear>hrere</unclear>;<caesura/>hornsalu wagiað,</l>
        <l n="9">wera wicstede,<caesura/>weallas beofiað,</l>
        <l n="10">steape ofer stiwitum.<caesura/>Stille þynceð</l>
        <l n="11">lyft ofer londe<caesura/>ond lagu swige,</l>
        <l n="12">oþþæt ic of enge<caesura/>up aþringe,</l>
        <l n="13">efne swa mec wisaþ<caesura/>se mec wræde on</l>
        <l n="14">æt frumsceafte<caesura/>furþum legde,</l>
        <l n="15">bende ond clomme,<caesura/>þæt ic onbugan ne mot</l>
        <l n="16">of þæs gewealde<caesura/>þe me wegas tæcneð.</l>
        <l n="17">Hwilum ic sceal ufan<caesura/>yþa wregan,</l>
        <l n="18"><unclear>streamas</unclear>styrgan<caesura/>ond to staþe<unclear>þywan</unclear></l>
        <l n="19">flintgrægne flod.<caesura/>Famig winneð</l>
        <l n="20">wæg wið wealle,<caesura/>wonn ariseð</l>
        <l n="21">dun ofer dype;<caesura/>hyre deorc on last,</l>
        <l n="22">eare geblonden,<caesura/>oþer fereð,</l>
        <l n="23">þæt hy gemittað<caesura/>mearclonde neah</l>
        <l n="24">hea hlincas.<caesura/>þær bið hlud wudu,</l>
        <l n="25">brimgiesta breahtm,<caesura/>bidað stille</l>
        <l n="26">stealc stanhleoþu<caesura/>streamgewinnes,</l>
        <l n="27">hopgehnastes,<caesura/>þonne heah geþring</l>
        <l n="28">on cleofu crydeþ.<caesura/>þær bið ceole wen</l>
        <l n="29">sliþre sæcce,<caesura/>gif hine sæ byreð</l>
        <l n="30">on þa grimman tid,<caesura/>gæsta fulne,</l>
        <l n="31">þæt he scyle rice<caesura/>birofen weorþan,</l>
        <l n="32">feore bifohten<caesura/>fæmig ridan</l>
        <l n="33">yþa hrycgum.<caesura/>þær bið egsa sum</l>
        <l n="34">ældum geywed,<caesura/>þara þe ic hyran sceal</l>
        <l n="35">strong on stiðweg.<caesura/>Hwa gestilleð þæt?</l>
        <l n="36">Hwilum ic þurhræse,<caesura/>þæt me on bæce rideð</l>
        <l n="37">won wægfatu,<caesura/>wide toþringe</l>
        <l n="38">lagustreama full,<caesura/>hwilum læte eft</l>
        <l n="39">slupan tosomne.<caesura/>Se bið swega mæst,</l>
        <l n="40">breahtma ofer burgum,<caesura/>ond gebreca hludast,</l>
        <l n="41">þonne scearp cymeð<caesura/>sceo wiþ oþrum,</l>
        <l n="42">ecg wið ecge;<caesura/>earpan gesceafte</l>
        <l n="43">fus ofer folcum<caesura/>fyre swætað,</l>
        <l n="44">blacan lige,<caesura/>ond gebrecu ferað</l>
        <l n="45">deorc ofer<unclear>dryhtum</unclear><caesura/>gedyne micle,</l>
        <l n="46">farað feohtende,<caesura/>feallan lætað</l>
        <l n="47">sweart sumsendu<caesura/>seaw of bosme,</l>
        <l n="48">wætan of wombe.<caesura/>Winnende fareð</l>
        <l n="49">atol eoredþreat,<caesura/>egsa astigeð,</l>
        <l n="50">micel modþrea<caesura/>monna cynne,</l>
        <l n="51">brogan on burgum,<caesura/>þonne blace scotiað</l>
        <l n="52">scriþende scin<caesura/>scearpum wæpnum.</l>
        <l n="53">Dol him ne ondrædeð<caesura/>ða deaðsperu,</l>
        <l n="54">swylteð hwæþre,<caesura/>gif him soð meotud</l>
        <l n="55">on geryhtu<caesura/>þurh regn ufan</l>
        <l n="56">of gestune læteð<caesura/>stræle fleogan,</l>
        <l n="57">farende flan.<caesura/>Fea þæt gedygað,</l>
        <l n="58">þara þe geræceð<caesura/>rynegiestes wæpen.</l>
        <l n="59">Ic þæs orleges<caesura/>or anstelle,</l>
        <l n="60">þonne gewite<caesura/>wolcengehnaste</l>
        <l n="61">þurh geþræc þringan<caesura/>þrimme micle</l>
        <l n="62">ofer byrnan bosm.<caesura/>Biersteð hlude</l>
        <l n="63">heah hloðgecrod;<caesura/>þonne hnige eft</l>
        <l n="64">under lyfte helm<caesura/>londe near,</l>
        <l n="65">ond me<unclear>on</unclear>hrycg hlade<caesura/>þæt ic habban sceal,</l>
        <l n="66">meahtum<unclear>gemagnad</unclear><caesura/>mines frean.</l>
        <l n="67">Swa ic þrymful þeow<caesura/>þragum winne,</l>
        <l n="68">hwilum under eorþan,<caesura/>hwilum yþa sceal</l>
        <l n="69"><unclear>hean</unclear>underhnigan,<caesura/>hwilum holm ufan</l>
        <l n="70">streamas styrge,<caesura/>hwilum stige up,</l>
        <l n="71">wolcnfare wrege,<caesura/>wide fere</l>
        <l n="72">swift ond swiþfeorm.<caesura/>Saga hwæt ic hatte,</l>
        <l n="73">oþþe hwa mec rære,<caesura/>þonne ic restan ne mot,</l>
        <l n="74">oþþe hwa mec stæðþe,<caesura/>þonne ic stille beom.</l>
    </lg>
</div>